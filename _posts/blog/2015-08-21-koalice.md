---
layout:   eu
category: blog
tags:     strana, koalice
title:    Pirátští zastupitelé žádají pražské sdružení Pirátů o souhlas vyjednat koalici bez ČSSD
image:    /assets/images/blog/zast-4.jpg
autor:    Mikuláš Ferjenčík
---

V reakci na probíhající rozpad pražské koalice požádal zastupitelský klub Pirátů v Praze své krajské sdružení o souhlas s vyjednáváním koalice, ve které nebude ČSSD, ODS ani KSČM. Piráti se snaží odstavit od moci mimo jiné odsouzeného podvodníka Karla Březinu, o kterém se v médiích píše jako o nejmocnějším muži pražské koalice, a matadory pražského zastupitelstva Miloslava Ludvíka a Jana Slezáka, kteří ve vedení Prahy zajišťují kontinuitu s érou Pavla Béma. 

Jakub Michálek, předseda zastupitelského klubu Pirátů k tomu říká: "Jsme přesvědčeni, že v zájmu Pražanů je nutné oslabit pozici Karla Březiny, který ve stávající koalici působí jako vládce Prahy. V současné koalici považujeme ČSSD za největší problém hlavně kvůli personálním vazbám, které v Praze má. Současně jsme během téměř ročního působení v zastupitelstvu zjistili skutečný rozsah ochromení základních funkcí úřadu. Úřadu se často nedaří vypisovat ani jednoduchá výběrová řízení (např. v oblasti IT), zastupitelé mívají problém dostat se k požadovaným informacím a úředníci bohužel běžně nejsou odměňovaní podle odvedné práce a předvedených schopností, ale za slepou poslušnost případně ze známosti. To chceme změnit a vypadá to, že z pozice pouhé tolerance Rady to nebude možné. Po roce práce v zastupitelstvu prakticky na plný úvazek navíc mnohem lépe víme, do čeho bychom šli."

Ondřej Profant, předseda pražských Pirátů, doplňuje: "Piráti přímou demokracii realizují v praxi. O zásadních věcech, které určují budoucnost Pirátů, nerozhoduje úzká skupina vyvolených, ale všichni členové příslušného oblastního sdružení strany. Máme za to, že ke dvojbloku Kleslová - Březina je potřeba navrhnout realistickou alternativu v souladu s našimi předvolebními cíli (koalice s ODS či KSČM, je pro nás i nadále nepřijatelná), proto jsme požádali členy pražských Pirátů, aby nám dali mandát vyjednávat koalici s Trojkoalicí, TOP 09 a ANO, případně částmi těchto stran."

Jakub Michálek uzavírá: "Je dost dobře možné, že nová pražská koalice už je domluvená a jen se čeká na nejvhodnější chvíli, kdy ji oznámit, třeba to tak ale není. Když před pár týdny týdeník Respekt zveřejnil vážná podezření o možných úplatcích, které měl nabízet Karel Březina, Piráti byli jediný zastupitelský klub, který proti Březinovi vystoupil. ANO a ČSSD následně místo toho, aby řešily problém důvěryhodnosti Karla Březiny, odvádějí pozornost uměle vyvolaným sporem o pražské stavební předpisy. Vypadá to ale, že to s tlakem na Trojkoalici přepískli a pád koalice je na dohled. Bylo by škoda, aby z něj Březina vzešel jako vítěz."
