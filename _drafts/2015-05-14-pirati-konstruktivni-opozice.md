---
layout: eu
category: blog
tags: opencard
title: Prosazujeme Pirátský program z konstruktivní opozice
image: /assets/images/blog/klub-zastupko.png
autor: Jakub Michálek
---

Piráti v Praze jsou konstruktivní opozicí. V poměrném volebním systému
to dává největší smysl a doporučuje to přední politolog Giovanni Sartori.
Jsme tedy v opozici a kontrolujeme vládní koalici, 
kritizujeme problamatické kroky, předkládáme vlastní návrhy. Piráti stojí
o prosazení vlastních návrhů. Jasně deklarujeme, že nejsme členy koalice, ale
máme zájem z konstruktivní opozice ovlivňovat pražskou politiku.

### Poměrný systém vede ke spolupráci stran

Pražské zastupitelstvo je voleno v poměrném systému. Znamená to, že
v zastupitelstvu zasedá cca 5 až 7 politických stran. To je velký rozdíl 
od Velké Británie, kde jsou dvě velké politické strany, které mezi sebou zápolí
a často ani nepotřebují koaličního partnera. V pražském zastupitelstvu kvůli 
poměrnému systému musí vzniknout koalice dvou až tří stran, která má většinu
hlasů, sestavuje Radu a schvaluje programové prohlášení. Pokud má vládnoucí
koalice pouze slabou většinu, hledá podporu i u opozičních politických stran.

Politologové dělí politické strany v zastupitelském orgánu na relevantní a
nerelevantní. Nerelevantní politickou stranou je taková politická strana, 
která nemá ani koaliční ani vyděračský potenciál. Stranou, která není 
podle politologů často relevantní, je například antisystémová strana, se kterou
nechce žádná jiná politická strana spolupracovat (např. v KSČM).

Piráti nejsou antisystémová strana. Pirátům nevadí demokratický systém ani kapitalismus. 
Právě naopak: prosazují nejširší zavedení skutečné demokracie včetně její přímé
formy a uvolnění svobody podnikání a volného trhu. Proto nám vadí, když
demokracie vypadá jako Potěmkinova vesnice. Demokracie nesmí být fasádou toho, jak si korporace a
 mafiánské struktury píšou na míru zákony naší společnosti. Proto nám vadí,
 když stát z daní lidí nebo z evropských peněz dotuje soukromé podnikání,
 jak jsme toho často na pražském zastupitelstvu svědky (narozdíl od tzv. 
 pravicových stran hlasujeme vždy zásadně proti dotacím pro vzdělávání 
 zaměstnanců Coca Cola nebo na výrobu tyčinek).
 
Konečně nás často za antisystémovou či nelegitimní stranu označuje OSA, 
Protipirátská unie a lobby filmových a hudebních vydavatelství.
Je pravda, že Piráti vznikli kvůli zásadnímu požadavku na reformu kopírovacího 
monopolu, který dnes uzamyká kulturu a vědomosti. Ale tento požadavek přeci 
nelze považovat za boj proti demokratickému systému. Piráti tedy nejsou 
antisystémová strana. 

Nejsme ani nerelevantní strana ve výše uvedeném smyslu.
Piráti jsou naopak stranou s vysokým koaličním potenciálem. 
Oslovila nás jak vítězná politická strana ANO primátorky Adriany Krnáčové, tak
druhá TOP09 bývalého primátora Tomáše Hudečka. Naše hlasy jsou
vzhledem k rozložení počtu mandátů vítány, protože vládnoucí koalice má
křehkou většinu jednoho hlasu.

V systému dvou stran, který je ve Velké Británii, spolu parlamentní strany 
zpravidla nespolupracují. Je to dáno tím, že nepotřebují většinu k vládnutí. 
Naproti tomu v systému poměrného zastoupení spolu politické strany 
spolupracují, protože vědí, že v budoucnu budou muset utvořit nějakou 
koalici s jiným partnerem. 
a proto pro ně platí tím spíše, že z opozici musí spolupracovat.

### Piráti se rozhodli pro konstruktivní opozici

Piráti před volbami deklarovali, že nevstoupí do koalice s ČSSD (kterou 
sestavilo ANO a Trojkoalice). ČSSD zde
vládla dlouhou dubu a spoluzodpovídá za mizernou pověst Magistrátu hl. m. 
Prahy mezi občany. Pirátům tedy nezbylo, než aby šli do opozice. Zároveň
stojíme nohama na zemi a v opozici se potřebujeme naučit, jak úřad a pražská
politika fakticky funguje. Díky těmto zkušenostem jsme dobře připraveni
se do budoucna účastnit vládnoucí koalice, podobně jako se jí účastní
např. Žít Brno s podporou Pirátů.

Opozice v poměrném volebním systému nemá jednoznačného vůdce jako je
vůdce „nejoddanější“ opozice v britském parlamentu. Opozice je vícestranná,
přičemž různé strany v opozici mají různé a neslučitelné cíle. Například 
opozice v pražském zastupitelstvu je tvořena antisystémovou stranou KSČM, 
bývalými vládnoucími stranami ODS a TOP09, které jsou nyní spíše v destruktivní 
opozici, a Piráty v konstruktivní opozici. 

Politolog Giulja člení opozici na 
* **konfrontační**, která je nekompromisní a na veřejnosti hlasuje 
  vždy proti, protože nemůže dělat nic jiného, 
* **smířlivou**, u které koalice shání podporu a opozice díky tomu rozhodnutí
  koalice ovlivňuje a prosazuje část svých návrhů.

Slavný politolog Giovanni Sartori ve své knize v roce 1966 prohlásil, 
že opozice má být konstruktivní, nikoliv destruktivní. Piráti dostali ve volbách
mandát zastupovat své voliče. Pro mě i další zastupitele bylo nemyslitelné,
že by se naše činnost omezila na to, abychom jen na zastupitelstvu kritizovali
vládu. 

### V konstruktivní opozici prosazujeme Pirátský program
Úlohou opozice v parlamentní demokracii je kontrolovat vládu a předkládat 
vlastní návrhy řešení. Jako opoziční zastupitelé jsme odmítli sedět 
v lavici a soustředit se jen na rétorická cvičení. Kvůli tomu jsme mandát 
od Pražanů nedostali.
 
Cílem našeho působení je, aby naše opoziční práce měla pro občany co největší 
přínos. Proto jsme ​konstruktivní opozicí​. Práci na magistrátu se věnujeme 
(na rozdíl od zbytku opozice) na plný úvazek, a to díky zákonné odměně zastupitele a příspěvku od Pirátské 
strany na naši činnost. Děláme přitom přesně to, co od nás čekají občané a naši voliči: 
 
* **Ptáme se na informace**, které dosud nebyly veřejně dostupné, a tyto informace 
  zveřejňujeme​, získáváme podklady a hloubkově analyzujeme významné kauzy 
  (např. odpovědnost za Opencard, ​smlouvy na SMS jízdenky​, pronájem Škodova 
  paláce za 4 mld. korun). Odmítáme se smířit s tím, že koalice jmenovala do čela 
  kontrolního výboru ODS a že tak fakticky zablokovala prošetření těchto kauz. 

* **Bombardujeme koalici připomínkami** k tomu, co by měla dělat (např. v 
  oblasti informatiky, protikorupční strategii, k řízení městských společností, ke 
  kontrolám apod.) Koalice některé naše návrhy ​přijímá za vlastní ​
  (např. ​open source je poprvé v programovém prohlášení!​), některé ​
  odkládá (lepší zveřejňování smluv, povinné předkládání velkých zakázek do 
  zastupitelstva) a některé ​ignoruje (požadavek zveřejňování majetkových 
  přiznání, živý přenos schůzí Rady). 

Radími vládnoucí koalici, aby dělala lepší rozhodnutí, ale neobchodujeme s ní.
