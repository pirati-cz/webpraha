	---
layout: eu
category: blog
tags: it, vendor lock-in
title: Jak se bránit vendor lock-in
image: /assets/images/blog/
autor: Ondřej Profant
---

[Vendor lock-in](lock-in), tedy „uzamčení“ k výhradnímu dodavateli, je situace s kterou se setká každý, kdo nějakou dobu působí ve veřejné správě. IT trh v oblasti veřejné správy je velmi deformovaný. Většina firem, které na něm působí, není přítomna na běžném komerčním trhu. Zdůvodňují to specializací. Ale myslím si, že nám všem je jasné, jak to je.

Bohužel jsme samozřejmě i odpovědní za provoz. Fungující systémy nemůžeme jen tak zahodit. Dodavatel trvá na tom, že stav je přiměřený. Co s tím tedy?

Například v Praze to vypadá takto. Máme 3 velké dodavatele kritických aplikačních[^1] systémů:

- Gordic – účetnictví a rozpočty
- Marbes – agendové systémy
- OBIS – správa legislativy (tisků) a centrální evidence smluv (CES)

Úředníci vám samozřejmě řeknou, že všechny systémy jsou nenahraditelné, musí mít dostupnost 24/7 a přiměřená technická podpora stojí miliony.

Samozřejmě do jisté míry mají pravdu. Nemůžeme takový systém předat komukoliv do správy a nemůžeme ho jen tak vypnout.[^2]

Můj návod je opravdu jednoduchý:

1. Se současnými dodavateli jednejte o podpoře (rozšiřujte, vylepšujte etc)
2. Důležité je vyjednat rozumnou výpovědní lhůtu (1–3 měsíce)
3. Podepište smlouvu o podpoře a tím pádem vás netlačí čas ani nehrozí větší nebezpečí než do té doby.
4. Začněte pracovat na náhradním systému! Vemte si takové sousto, které zvládnete. Problémy vyřešte. Nenechte se zastrašit ani odradit. Důležité je udělat to lépe (méně náročně, levněji, flexibilněji).

Ano, tento návod je zcela prostý. Bohužel na stavu IT ve veřejné sféře vidíme, že není samozřejmostí. Na zlepšení stavu IT ve veřejné správě je třeba soustavně a usilovně pracovat. Neriskovat moc, ale zas se nebát jít nevyšlapanými cestami.



[lock-in]: http://cs.wikipedia.org/wiki/Propriet%C3%A1rn%C3%AD_uzam%C4%8Den%C3%AD

[^1]: Dalšími kritickými systémy jsou např. technologické platformy (OS, DB), popř. vysoce specializované systémy jako informační systém krizového řízení (ISKŘ).
[^2]: Pokud můžeme, tak je problém vyřešen.


